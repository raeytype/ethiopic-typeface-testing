ያእቆቢ
ጳፒ ቲሡⶥ ዎስ
ማጳፕ ሀⶤሽን ሀይጢ ይስኩ ጋህ

ዎሳ ሀⶢስ ዬሩሳሌም ካታምም ይስቴንድ ኪርስቲያንንድ
ቶሕን ኡካርስኒ ይስቱዌ ማስቲ ይስኩⶥ ትያታ ዬሱስ ኢቻ
ያእቆባጊ ጳፑዌ። ዎሳ ሀⶥካን ካንግ ኪስርቲያንንዲ ይያም
ይስትንሱ ኢባራም ይሢ ⶦድ ቦዳም ቤስቲ ይስኩዌ።

ያእቆብ ይሲንድ ጋሀ ⶦድ ባ ጳፑⶥካን ቤሻሲ ሀይጡⶢ
ኪርስቲያንንዲ ባ ጊባቲስ ቃይጻ ባ ይስኩⶣም ቤስንሱⶢ ዎሳስ
ይስኩ ኤዝ ጋህ ፔታሳና ጊዜዎ።


1 1ዬራ፥ ትያታ ዬሱስ ክርስቶሳ ቃም ያእቆብ ታና፣ ዶድ
ቶሕን ፓክኒ ሀንቄንድ ታ አሣ ኢስራኤልንድ
ይንታይቅኔሽን ዲጋሳ ታ ይስኩዌ።

ኢራታም ዞልቂ ይስቴሽን ሀይጣስኑ ጋህ

2-3ዎ ታ ማጥናስንዶ! ዬሪስ ይንታይቅኒ ጊባትኒ
ይስኩⶥ ጊባቲ ኢራታም ዞልን፣ ይያም ይንታይቅኒ ኢራት
ጋምሥንሱⶢስ ኤርንሲ ባ ቄራም ቄራሙⶥ ኢራቲ
ይንታይቅን ዴብም አታን ቃጽ ካዥንዴ። 4ኢራቲስ
ይንታይቅኒ ይያም ጋምሥንሱⶥ ጊዲንድ ኤራጎን
ይንታይቅኔሽን ዲርባርጉ ይስትን ይንታይቅናም ውርስማኬ።
ሶይናስ አሢ ባ ቃይዲስ ይንታይቅናም ውርስማኬ።
5ይንታይቅን ዴንትካኒንድ አሣ ኤርት ባይሱⶢ ባ ይስታን
አሢስ ኤሽታርጉ ይስቲ ሀሪ ⶡኒ ካንግ አሤሽን ኡሢ
ይስኩⶥ ዬሪስ ቆልማኬ። ዬሪንድ ይስን ኡሥንሱዌ።
6ኡⶢሳጎን ፔታስን ዬሪ ታም ኡሥንጌ ሺድንግ?·
ማካርጉ ጊባትንሲ ቆልማኬ። ዬሪ ታም ኡሥንጌ
ሺድንግ?· ማኪ ይስኩⶥ አሢ ሶአ ባሀር ዴብም ናርሳም
ኤካ ሀካ ጡርስቲ ኦፕቲ ይስኩⶥ ቂጽዎጥናን ሀርኪ
ይስኩዌ። 7ኡⶥዎጥኑⶥ አሢ ዬር ዳድን ኤራጎን ባ
ያፕምሳጋስ ማኪ ታሣሺድማኬ። 8አሣ ኡⶢ ናም ታሥ
ይሥንሲ ባ ይሣም ካንግ ኤካ ሀካ ማኪ ይስኩⶣ ጊዜዎ።

9ይንት ማጥናሳ ጊራሲ ዬሪ ካም ካም ይ ማካጉⶥን
ኡⶣም ኤርትማኬ። 10ይንት ማጥናሳ ኬሕትናሲንድ ዬሪ
ቶር ቶር ይ ማካጉⶥን ኡⶣም ኤርትማኬ። ይ ናቢንድ
ኬሕትናሲ ኮች ኡሽክንዎጥን ግያርን ፓክኒ ባእንሱዌ።
11ኦባሪ ኬስካ ሳንቃ ባ ቄጵሳጉⶥን ኮች ኮይስንሱዌ፤ ኮች
ኡⶥ ኡሽክኒንድ ፓክን፣ ይ ማልካ ሶይጢ ይስኩⶢንድ
ባእንሱዌ። ኡⶢዎጥን ናሳ ኬሕትናሲንድ ባ ቃይጼሽን
ይንኩⶣ፥ ሀንጉⶣ ማኪ ይስቲ ባኢ ሺድንሱዌ።

12ኢራታ ባ ዴብም አቲ ይስኩⶣም ጋምጣርጉⶥ አሢ
ዲርስካንቂ ይስኩⶣ ጊዜዎ። ይሲንድ ዲርስንሱⶢ ኢራታ
 ኡⶢስ ይሲ ጋምሡⶥ ጌሽን ዬሪ ባ ⶡኒ ይስኬንድ
አሥንዴሽን ኡሥኒ ዎግኒ ሀይጡሽ ካንግዎይን ይስትንሱⶥ
ካሥ ፕያጽ ኡሢስ ይስን ኡሥንሱⶣማ ጊዜዎ። 13ኦናጎን
ፔቲ ዬሪስ ኢት ቃይጽ ቃይጻስንሳርጉዌ፤ ዬር ይሲንድ ባ
ቄር አሢስ ኢት ቃይጻሳቃይጉዌ። ኡⶤሽን አሢ ኢት
ቃይጽና ባ ዶንታጉⶥን ዬራጊ ታ ቃይጻስኒ ማኩዌ·
ማካሺድማኬ። 14ኡⶣጎን ፔታስን አሢ ባ ቄራም ቄራም
ማይ ሙስታ ባ ብያታ ይስኩⶣማን ኢት ቃይጽኒ ታሢ
ይስኩዌ። 15ኡⶥ ጌሽኒንድ አሢ ኡልኒ ይስኩⶥ ኡሊ 
ቃንቂ ጩቡ ዬልንሱዌ፤ ጩቡይንድ ባ ኢቁⶥ ጌሽን ዎጥ
ⶦእንሱዌ።

16ዎ ታ ማጥናንስዳ ⶡናስናንቂ ይስኬንዶ! ይንት
ታሣም ግያሣሺድንዴ። 17ሶይ ኡሣ፥ ኢባራሙⶥ
ዲርቲንድ ካንግ ዬር ዳድና ጊዜዎ። ኤንድ ይሲንድ ዬራ ባ
ቦማርጉⶥ ⶢትንዎጥኒንድ ኤካ ሀካ ሀማርጉⶥ፤ ሀይቅን
ጫርቃን ይስቲ ሳንቂ ይስኬንዲስ ድያዱⶥ ዳድናን ይስቲ
ዬኢ ይስኬንዴ። 18ዬሪንድ ካንግ ይ ድያዳጋ ባርዎጥን ኒኒ
አቴ ማኪ ኢባር ሀይጢ ይስኩⶥ ሀይጣም ባ ሀላም ባ ንያእ
ኒሕ አሡዌ።

ዬር ሀይጢስ ሲስኪ ይሥንዴ

19ኤስን ዎ ታ ማጥናስንዳ ⶡናስናንቂ ይስኬንዶ!
ይንታይቅኒ ታሤ ታ ማካ ይስኩⶥ ጋሂ ይስኩዌ። አሢ ባ
ካንግ ጋህ ባ ሲስንሱዌሽን ቢትኒ ይስኩ ፔትማኬ፤ ጋህ ባ 
ሀይጥንሱዌሽና ባ ባጭንሱዌሽኒንድ ቢትናሺድማኬ።
20አሢ ባ ባጫን ዬሪ አሢ ይያም ይስቴ ማኩⶥ ሶይ ይሣም
ይስትንሳርጉዌ። 21ኡⶤሽን ካንድ አሥ ዎናሲ ይስኩⶣ-፡
ኢታ ይንት ጎብቃን ቦርቱⶣይስ ኤክንሲ ዬሪ ይንታይቅን
ማይቃን ቶኩⶥ ይንታይቅን ካሥ ፕያሥኒ ሀክንሱⶥ ይ
ሀይጢስ ማይ ጋላም ኢርስንዴ።
 
22ይ ሀይጢ ሀይጢ ይስኩⶢስ ይሢ ይስኬንዳን
ይንታይቅኒ ፔትንሳ ታማን ሀያም ሲስኪ ይስኬንድ ካይ
ፔታሺድንዴ። ሲስኪ ይስኬንድ ካይ ይንቲ ፔታን ይንት
ቄር ግዳዲያን ይንቲ ይስኩዌ።  23ይ ሀይጢስ ሲስክንሲ
ይሣርጉⶢ ባ ይስታን ባ አፒስ ዬራምቃን ቤቃ 24ባ
ሀንቅንሳን ግያርን ዎሳሳን ባ ይስኩዋን ብያቲ ይስኩⶥ
አሥዎጥን ሀርኪ ይስኩዌ። 25አሢስ ሶይ ኬስንሱⶥ
ኢባራሙⶥ ሂጊስ ትያፓሲ ቤቂ ይያም ይስኩⶥ አሢ ሲስኪ
ብያቲ ይስኩⶥ ኤሳራጊ ይ ሀይጢ ይስኩⶢስ ይሢ
ይስኩዋጊ ባ ቃይጻም ዲርስካንቂ ይስኩዌ።

26ባ ኖን ባቃርጉ ይስቲ ዬርን ባ ጎይና ይስኩዌ ማኪ
ይስኩⶢ ባ ይስታን ባ ቄር ግያዲ ይስኩዌ። ጎይና ይሲ
ጎይኒ ይስኩⶢንድ ጋጽ ኤትኩዌ። 27ዬራ ባብ አፕም ሲያ-፡
ዎን ኤትኩሽ ጎይናዬ ማስቲ ይስኩⶢ ባባ፥ ባያ ኤትኬንድ
ንያእንዳ፥ ማይና ኢሣይቅን ቤሲ ሀይቃምም ይስኬንዳ 
ኤንዲስ ኢሣይቅን ኢራታም ጋሥኒ፣ ዶድ ቶሕኒንድ
ይስኩⶥ ኢትካን ቄር ባቃ ጊዜዎ።

ጊራሳ፥ ኬሕትናሳ ቤቂ ቤⶥካሺድንዴ

2 1ዎ ታ ማጥናስንዶ! ካንጉⶤሽን ቤሽ ዎብስካንቂ 
ይስኩⶥ ትያታ ዬሱስ ክርስቶሳም ይንታይቅኒ ጊባትኒ
ይስኩዌሽን አሢስ ዎጣ፥ ዎጋ ማኪ ቤⶥካሺድንዴ። 2አሣ
ናማሲ ይንታይቅኒ ይስን ዱብድኒ ይስኩⶥን አቲ
እያርድንሴንድ። ኢሣይቅን ዴንትካኒንድ ማጥናሲ አንሣጋ
ቃጢ ይሢ ሶይ ሲማሪንድ ማእንሲ ይስትንሱ። ካሲ
ሀንጋርሲ ጊራሳ ሲማር ባሕ ማእንሲ ይስትንሱ።
3ኡⶣሚንድ ይንታይቅኒ አሣ ሶይ ሲማር ማእንሲ
ይስቱⶢስ ዎብሲ ኔና ኩሣ ሶይ ሀⶥን ዎጎ· ማኪ ናሳ
ጊራስ ኡⶥኒንድ ኔና ይንኩⶥን ይጥ ሺዳን ታ ቶእቃን
ሀⶥን ዎጎ· ይንታይቅኒ ማካን 4ኡⶣም ይንት ቄር ቤⶥኪ
ይንታይቅኒ ይስኩ ኤሳሬ? 5ዎ ታ ማጥናስንዳ
ⶡናስናንቂ ይስኬንዶ! ታ ሀይጣ ይስካⶢስ ሲስንዴ። ዬሪ
ዶዳ ሀⶥ ዴብም ይስኬንድ አሥንድ ታሣም ጊራስንድ
ፔቴንዲ ባ ጊባታም ኬሕትንሱዌሽና፥ አሣ ባ ⶡኒ
ይስኬንዴሽን ይሥና ባ ሀይጡⶥዎጥኒንድ ይስን ትያታ ባ
ይስኩⶥን ኢሣይቅኒ አትንሱዌሽን ኢሣይቅኒስ ኩርሱዌ።
6ይንታይቅኒ ጊራስንዲስ ቃላሲ ይስኩዋዳ፤ ኬሕትናስንዳጊ
ይንታይቅኒስ ኢራት ቤሲ ፒርድ ኬትኒንድ ይንታይቅኒስ
ጎⶪ ኤቲ ሀንቂ ይስኬንዴ። 7ዬሪ ይያም ይንታይቅኒስ
ዎዙⶥ ዎብስ ሱሚንድ ፓዝቂ ይስኬንዲ ኢሣይቅን ኤሳሮ?

8ይንታይቅኒንድ ኒ ማጥናሲስ ኒ ቄርዎጥን ⶡኖ ማስቲ
ሀናስ ማጻፕካን ጻፑሽ ትያት ሂጋ ዎብስካንቂ ይስኩⶢስ
ይንታይቅኒ ኢባራም ባቃን ሶያን ይንቲ ይሢ ይስኩዌ።
9ሀማጊ አሢስ ዎጣ፥ ዎጋ ማኪ ይንታይቅኒ ቤⶥካን ጩቡ
ቃይጺያን ይንቲ ይስኩዌ። ሙሴ ሂጊንድ ይ ባቃርጊ ይንቲ
ሺዱዌሽን ዬሪ ይያም ይንት ኤሽትንሱዌ። 10ሂጊስ ካንግ
ባቂ ይስቲ ይቃን ማጥ ብያቲ ባቃርጉⶢ ይ ካንግ ባቃርጉ
ሺዲያን ይስኩዌ። 11ይ ናቢንድ ማሽት ዴብም ማሽት
ቤስ ዴብሚንድ ቤስ ኮያሺዶ· ማኩሺ ካሲ አሥ ካሥ
ዎጣሺዶ· ማኪ ይስኩዌሽን ኒ ቶአጎን ባቃሳ አሥ ካሥ ኔ
ዎጣን ሂግ ባቃርጉ ሺዳን ኔ ይስኩዌ። 12-13ኤስን አሣ
ዱማርንዴሽን ማር ይሣርጌንዲስ ዬሪ ኢሣይቅን ዴብም
ማር ኤትኩ ፒርድ ቦክንሱዋጊስን ይንታይቅኒ ሶይ ኬሳጉሽ
ሂጋም ፒርድ ቦክንሱዋጊስን ይንታይቅኒ ሶይ ኬሳጉⶥ
ሂጋም ፒርድ ኤትንሴንድዎጥን ቃይጺ፣ ኢሣይቅንዎጥኒንድ
ጋህንዴ። ማሪንድ ፒርዳጋ ጊድ ጋምሥንሱዌ።

ቃይጻም ቤስታርጉⶥ ጊባቲ ጋጽ ኤትኩዌ

14ዎ ታ ማጥናስንዶ! ዬራም ታ ጊባትና ይስኩዌ ማኪ
ይስቲ ባ ጊባት ኡⶢስ ሶይ ቃይጸም ቤሳርጉⶥ አሢ ባ
ይስታን ይ ጊባቲ ጋጽ ኤትኩዌ። ይ ጊባታ ኡⶥ ይሲንድ
ይ ፕያሢ አሥንሳርጉዌ። 15ሀማጊ አሣ ዬሱሳም ዬሪስ
ጊባትኑⶥ ሺዳን ጊባትኔን ኤንዲ ይስቲ ባ ማእንሱⶣ፥ ጊ
ሀⶥ ባና ሙእምሱⶥ ባይሳን 16ይንታይቅን ዴንትካኒንድ
ማጥናሲ ኢሣይቅኒ ይያም ይስትንሱⶥ ኢሣይቅኔሽን ኮይስቲ
ይስኩⶢስ ኡሣርጊ ይስቲ ዲጋም ሀንቂ ይንት ጉዝ ቢንሢ
ሙኢ ክያጵምዴ· ማኪ ሀይጣን ኡⶢ ኢሣይቅኔሽን
ኤራጎን ጋጽንሳርጉዌ። 17ኡⶢዎጥን ሶይ ቃይጸም
ቤስታርጉⶥ ጊባቲ ባ ኢንድ ጋጽ ኤትኩዋ ጊዜዎ። 18አሣ
ማጥን ጊባት ካይ ይስኩ፤ አሣ ዱማርሰን ሶይ ቃይጽ ካይ
ይስኩ· ማኪ ይስኩⶥ አሢ ዶንታርጉ ሺድንሳርጉዌ።
ታኒንድ ናሳ ኡⶥን ዎስ ኔና ቃይጻ ባና ባድ አቱⶥ ጊባቲስ
ታም ቤስን ታና ታ ቃይጸም ታ ጊባቲሥ ኒም ቤሴ ታ
ማክንሱዌ። 19ኔና ማጥ ዬሪ ይስኩዌ· ማካ ጊባትና
ይስኩⶢ ሶያ ጊዜዎ። ሼጣን ማⶥንዳጎን ኡⶡዎጥን ጊባትኒ
ሼርቂ ጉርጢ ይስኬንዴ። 20ዎ ኤር ኤራርጉⶥ አሦ!
ቃይጻም ቤስታርጉⶥ ጊባቲ ጋጽ ኤትኩ ፔቱⶢስ ኤርና ኮያ
ይስታኔ? 21ይዝቅን ኒሕ ባባ አብርሀሚ ባ ናንሣ ይስሀቂስ
ዬርን ኡድኒ አሡⶣም ይ ቃይጻ ኡⶢ ዬር አፕም ሶይናስ
ይ አሡዌ። 22ይ ጊባቲንድ ቃይጻም ቤስቲ ይስትን፣ ይሲ
ቃይጹⶥ ሶይ ቃይጺንድ ይ ጊባቲስ ኢባር አሥን ቤቃራኔ?
23ሀናስ ማጻፕካኒንድ አብርሀሚ ዬሪስ ጊባትንን ዬሪንድ
ኡⶢስ ባ አፕም ይዬሽን ሶይ አት አሡዌ· ማስቱⶢ ኢባር
አቱዌ። ይሲንድ ኡⶣም ዬር ኢንግ ማስቱዌ። 24ኤስን
አሢ አባ ሶይ ቃይጻሚንድ ዬር አፕም ሶይናስ ማስትንሳ
ታማን ባ ጊባታም ካይ ፔታርጉⶢስ ቤቅንዴ። 25ኡⶢዎጥን
ይዝቅን አሢና ራአብ ማስታ ቤስ ኮያጌና ኢስራኤል
አሥንዳ ዎስኪ ሀንቄንሲስ ባጥኑⶥን አቻ ኢሣይቅኒስ
አሥንዳ ዎስኪ ሀንቄንዲስ ባጥኑⶥን አቻ ኢሣይቅኒስ
ዱማርስ ቦዳም ባ ቲሡⶣም ዬር አፕም ሶይኒን አታራጋ?
26ኤስን ካሢ ኬስን አሢ ሀይቁⶥዎጥናን ቃይጻም
ቤስታርጉⶥ ጊባቲንድ ሀይቅንቂ ይስኩዌ።

ይንታይቅን ኖን ባቅንዴ

3 1ዎ ታ ማጥናስንዶ! አሢስ ኤርሳሲ ይስኬንድ ኒኒ ቤሽ
ጢሻስንሱ ፔቱⶢስ ይንታይቅኒ ኤሪ ይስኩዌሽን
ይንታይቅን ዴንትካኒንድ ⶦዳስንዲ ኤርሳሳጌንድ
ፔታሺድማኮ። 2ኡሽ ይሲንድ ኒኒ ኒሕ ካንግ ⶦድ ጋሂስ
ብያቲ ይስኩዌሽና ጊዜዎ። ኤስን ሀይጣ ባ ይስኩⶥካን ኢት
ጋሀርጉⶥ አሢ ባ ይስታን ይሲ ባ ቄሪስ ባቂ ይስኩⶥ ኢት
ጋህ ኤትኩⶥ ሶይ አሣ ጊዜዎ። 3ፓሪ ኒሕም ያህ
ማክንሱዌሽን ይ ኖንቃን ኑጋም ይሥንሲ ኒኒ ይስን ⶡኒ
ይስኩⶥን ይ ኤቲ ኒ ሀምምሱዌ። 4ካሲ ማርካቢ ዎሳሳጎን
ዎጊ ይስቲ ሶይሲ ናርሲ ይስኩⶥ ናርሳም ጡርስቲ ሀንቂ
ይስታስን ናሳ ሶእ ዴብም ይ ብያቲ ኤቲ ሀማጉⶢ ባ ⶡንን
ይያም ይ ኤቲ ሀንቂ ይስኩⶢ ያርሳቤቱⶥ ቃይጻማ ጊዜዎ።
5ኡⶢዎጥን አሣጋ ኤይጺ አሥ ጉዝ ዴንትካን ዎሳሳጎን
ያርስኒ ይስታሲ ኤዝ ቃይጽ ባና ቃይጽንሱዌሽን ሀኪ ይስን
ይስኩዌ።

ዎሳስ ይስኩⶥ ሻአ ኤርስታርጉⶢንድ ታማ
ያርሳቤቱⶣም ቡንቂ ይስኩዌ። 6ኡⶢዎጥን አሥ ኤይጺ
ታማጊ ኒሕ ጎብቃን ይስኩⶥ ኢት ኬታ ጊዜዎ። ይሲንድ
ኢት ጋሂስ ጋሀናም ማስቲ ይስኩⶥ ቡዱር ታምቃን ይሢ
ኬሲ ኤቲ አሥ ጎብቃን ኢት ቃይጺስ ቤሻሲ አሥ ጉዚስ
ካንግ ኢሲ ይስኩዌ። 7አሢ ባ ዛራም ዛራም ይስኬንድ
ጾጥንዳ፥ ሾይትንዳ፥ ጾጥንዳ ዶድን ክያክኒ ኦፕቲ
ይስኬንዳ፥ ዬር ድያዳ ሶእ ጎብቃን ይስኬንዳ ኤንዲስ ካንግ
ሶሳሲ ይስኩዌ፤ ኤንድ ይሲንድ ዶሳንቄንዴ። 8ኡⶣጎን
ፔታስን ኤይጺስ ኤንድዎጥን አሥንሱⶢ ካይጉዌ። ኤይጽ
ይሲንድ አሥ ዎጥንሱⶥ ሀⶥቲ ይያም ⶾንቅንስን ይንካ
ሀንጋ ማካጉⶥ ኢታ ጊዜዎ። 9ይያሚንድ ኒሕ ባባ፥ ትያታ
ዬሪስ ጋላትኒ አሣ ይ አምሣም ድያስቴንዲንድ ኒኒ ⶻⶥኪ
ይስኩዌ። 10ኤስን ዲርታ፥ ⶻⶣ ኤንዲ ኖና ማጥቃን
ይስቲያን ኬስኪ ይስኬንዴ። ዎ ታ ማጥናስንዶ! ኡⶢ ኤስ
ፔታሺድማኬ። 11ቱና ማጥቃን ይስቲ ሶአ ኤስኪ
ይስኩⶣ፥ ክያርቂ ይስኩⶣ ቱቃልንጌ? ሺዳን ዎይን
ቃሪ ሳትንሥ አፕ ኡጥንጌ? ኡⶢዎጥን ሶአ ክያርቂ
ይስኩⶢ ይቃን ይስቲ ቱቃልኒ ይስኩⶥካን ሶአ ኤስኪ
ይስኩⶢ ቱቃልንሳርጉዌ።

ዬሪ ኡሢ ይስኩⶥ ኤርት

13ይንታይቅን ዴንትካኒንድ አሣ ማያሙⶥ ኤርትናሲ
ባ ይስታን ሶይ ይሣም አቃ ባ ይስኩⶣም ኤርታማ፥ ማይ
ጋላማ ቃይጻ ባ ይስኩⶥ ቃይጽ ቤስማኬ። 14ቃጽ ያንቂ
አይን ታሣ፥ ታዬሽን ካይ ማካጉⶥ ታሣ ኤንዲ ይንታይቅን
ማይቃን ይስታን ይያም ኤርቲ ኢባሪስ አጣጣም
ቦማሺድንዴ። 15ኡⶥዎጥኑⶥ ኤርቲ ዶድ ዴብሙⶥ፣ አሢ
ታሢ ይስኩⶥ ታሥ፣ ሼጣን ሀሲንድ ታማን ሀይቅን ዬር
ዳድን ይስቲ ኤስቱⶥ ኤርት ኤሳርጉዌ። 16ያንቂ አይን
ታሣ፥ ታዬሽን ካይ ማካጉⶥ ታሣ ኤንዲ ይስን ይስኩⶥን
ኢት ጋሂ ቤሻምም አሢ ማጥ ካሥ አቲ ይስትንሳርጉዌ።
17ሀይቅን ዬር ዳድን ይስቲ ኤስቱⶥ ኤርቲ አፓርቅን
ማቅ፣ ጌሽኒንድ ዲግ አሢ ይስክⶣ፥ አሥ ሳስቲ
ይስኩⶣ፦ ያህ ማካጉⶣ፥ ሳስታጉⶣ፥ ሶይ ቃይጺ ይቃን
ⶾንቅንሲ ይስኩⶣ፥ አሢስ ቤⶥኪ ባ ⶣማሳቃይጉዋ
ጊዜዎ፡፤ 18ዲግ ኮዪ ይስኬንድ አሥንዲንድ ዲጊስ
ቃይጽንሲ ⶦዳስ አሥንዲስ ዬር አፕም ሶይናስ
አሥንሴንዴ።

ያእቆብ 4
ዬርን ጎስቲ ይስትንዴ

4 1ይንታይቅን ጾድቃን ቡካ፥ ባጫ ሀርቃን ይስቲያን አቲ
ይስታጌ? ማስታን፣ ይንት ጎብቃን ይስቲ ይንታይቅኒስ
ኢራታሲ ይስኬንድ፣ ይንታይቅኒ ቃⶺ ኡልኒ ይስኩⶣ
ጊዜዎ። 2ይንታይቅኒንድ ኮዪ ይስኩⶥ ጋሂስ ያፓርጊ ይንቲ
ሺዳጉⶥን አሥ ካሥ ዎጢ ይንቲ ይስኩዌ። ሶይሲይንድ
ይንቲ ኡልኑⶢስ ያፓርጊ ይንቲ ሺዳጉⶥን ባሽትኒ ይንቲ
ቡክኒ ይስኩዌ። ይንታይቅኒ ጾካርጉዌሽኒንድ ይንቲ ኮዪ
ይስኩⶥ ጋሂስ ያፕምሳርጊንቱዌ። 3ይንታይቅኒንድ ጾካሲ
ያፕምሳርጊንቱዌ። ኡⶥ ይሲንድ ይንታይቅኒ ቃⶺ ኡልኒ
ይስኩⶢስ ይያም ይሥኒ ታሥንሲ ኢት ታሣም ይንቲ ቆሊ
ይስኩዌሽና ጊዜዎ።

4ዎ አሣ ዬሬሽን ኢባራስንድ አታርጌንዶ! ዶዳ ሀⶥ
ዴብም ዬር አፕም ሶይጣርጉⶢስ ⶡኒ ይስኩⶥ አሢ ዬር
ጋግናስ ፔቱⶢስ ኤራራዴ? ኤስን አሣ ኡⶥዎጥን አትኒ
ኮዪ ይስክⶢ ባ ይስታን ዬር ጋግናስ አታንቁዌ። 5ሀናስ
ማጻፕካኒንድ ዬሪ ኒሕም ኡሡⶥ ካሢ ይዬሽን ካይ ኒኒ
ይስትንሱዌሽን ቃጽ ኡልኒ ይስኩዌ· ማስቱⶢ ሀሪያጌ?
6ኡⶣጎን ፔታስን ዬሪ ሀሪ ባⶡና፦ ሳስታይስ አሥስን ቤሻሲ
ኡሢ ይስኩዌ። ማጻፕ ኡⶥ ይቃን ጻፑⶥዎጥን ዬሪ አሣ
ጌጺ ይስኬንዲስ ሺጢ፣ አሣ ባ ዴብ ዎሢ ይስኬንዴሽን
ሀሪ ባ ⶡና፥ ሳስታ ኡሢ ይስኩዌ· ማኪ ይስኩዌ።

7ኤስን ዬርን ጎስቲ አቅንዴ። ሼጣኒንድ ይንት ዳድን
አሣሺድንዴ። ይሲንድ ይንት ዳድን ሺክንሳርጉዌ። 8ዬር
ዳድኒንድ ሺክንዴ፤ ይሲንድ ይንታይቅን ዳድን ሺክንሱዌ።
ዎ አሣ ጩቡዋስንዳ ናም ታሥ ያሥንሲ ታሢ ይስኬንዶ!
ይንት ቄሪንድ ይንት ማዪንድ ሶይስንዴ። 9ይንት
ጩቡዌሽኒንድ ኢራትኒ አይኒ ዬፕምዴ፤ ይንት ጌⶺንድ
ዬፕ አትን፣ ይንት ካዢንድ አይን አትማኬ። 10ዬር
አፕሚንድ ይንት ዴብ ዎሥንዴ፤ ይሲንድ ይንታይቅኒስ
ካም ካም ማክንሱዌ።

11ዎ ታ ማጥናስንሶ! ይንት ባርቅን ጋብማሺድንዴ፤
ባ ማጥናሲስ ጋብሚ ሺዳን ይ ዴብም ፒርድ ቦኪ ይስኩⶢ
ዬሪ ኡሠⶥ ሂግ ዴብም ኢት ጋሂ፣ ሂጋ ኡⶢስ ቃላሲያን
ይስኩዌ። ኤስን ሂግ ኡⶢስ ቃላሳ ይ ዴብም ኢት ኔ ጋሀን
ዳናን ኔ አታስ ታማን ይ ባቃ ይስኩ አሥ ኤሳርኔኑዌ።
12ሂጊስ ኡሢ ዳኒንድ አቲ ይስኩⶢ ፕያሢ ዎጥኒ ሀኪ
ይስኩⶥ ዬራ ማጣናና ጊዜዎ። ኤስን አሥ ዴብም ፒርድ
ቦካ ይስኩⶥ ኔና ኒ ኢንድ ኦን አታንቃጌዎ?

ይንታይቅን ታሣም ኤርታሺድንዴ

13ሀⶥ ካሲ ዎይንቴን ሺዳን ዎንሣን ካታማ ኡⶥን
ሀንቃ ማጥ ብያርግ አቃ ጊጥና ኑ ሾንችንሱዌ· ማኪ
ይስኬንድ ይንታይቅኒ 14ዎንሣን አትንሱⶣጎን ይንቲ
ኤራርጉዌሽን ታ ሀይጣ ይስኩⶢስ ሲስንዴ። ይንታይቅን
ይሢ ሀርኬሴ? ይንታይቅኒ ሀⶢ ቤስታንቂ ዳቅ ማስንሲ
ባኢ ይስኩ ሶእ ፔንዎጥና ጊዜዎ። 15ሀራን ይንታይቅኒ
ማክንሱⶢ ዬሪ ማካን ካሣም ኑ ይስታን ይንኩⶣ፦
ሀንጉⶣ ኑ ቃይጽንሱዌ· ማኪ ይስኩⶣ ጊዜዎ። 16ሀⶥ
ኤስን ይንቲ ቃይጽንሱ ቃይጼሽን ኤርቲ ይንቲ ጋሂ
ይስኩዌ። ኡⶥዎጥን አሢ ኤርቲ ይስኩⶢ ካንግ ኢታ
ጊዜዎ።

17ኤስን አሣ ሶይ ቃይጺስ ባ ቃይጽንሱ ኤሪ ይስቲ ይ
ይሣርጉ ሺዲ ይስኩⶢ ጩቡዋሳ ጊዜዎ።

ኬሕትናስንድ ዴብም አትንሱⶥ ጋህ

5 1ሀⶥ ካሲ ዎ ኬሕትናስንዶ! ታ ሀይጣ ይስኩⶢስ
ሲስንዴ። ይንታይቅን ዴብም አትንሱⶥ ኤርስታርጉⶥ
ኢራቴሽን ኬኢ ይስቲ ዬፕምዴ። 2ይንታይቅን ኬሕቲ
ካንግ ስያፒ ውርን ይንት ሲማሪንድ ቁንቁናም
ሙስታንቁዌ። 3ይንታጋ አንሣ፥ አንሥ ሀርኩⶥ ኤንዲንድ
ጌⶽናንቁዌ። ይ ጌⶻ ኡⶢንድ ይንታይቅን ዴብም ሚጥኒ
ይንታይቅኒስ ታምዎጥን ቡንሥንሱዌ። ኤስን ይንታይቅኒ
ኤንዳን ይ ውርኑⶥ አባም ይንታይቅን ዴብም ጎመዌ።
4አሣ ይንታይቅን ሙእ አኬንድ ጊዚንድ ቆጻርጉ ኢሣይቅን
ጊድ ጎⶪ ይንቲ ኤትንስን ኬኢ ይስኬንዴ። ዬራ ካንጉⶢስ
ጎቲ አሂ ይስኩⶢንድ አሣ ኤንዳጋ ኬይንቲስ ሲስካንቁዌ።
5ይንታይቅኒንድ ዶዳ ሀⶥ ዴብም ይንት ካዣሲ ዤርቲ
ጋንሣ ⶡⶥትንሱዎጥኒንድ ይንት ዶርሳንቂንቱዌ።
6ይንታይቅኒ ኤራጎን ይንታይቅኔሽን ካርሲ ሀይጣርጉⶥ አሣ
ሶይናስ ናስ ዴብም ፒርድ ቦኪ ይ ዎጢንቱዌ።

ዳፕ ማኪ ይስቲ ዞልንዴ

7ኤስን ዎ ታ ማጥናስንዶ! ትያታ ዬሱሲ ካርቲ
ውንሱⶢስ ዳፕ ማኪ ይስቲ ባቅንዴ። ናሳ ዶድ ካⶫጉⶢ
ሙኢ ቃይጻርጉⶥ አፓርቅን ቡኪ ይስኩⶥ ዎላ፥ ሙኢ
ቃይጻም ቡኪ ይስኩⶥ ዎላ ቡካጉⶥ ሀክ ዳፕ ማኪ ይስቲ
ዶዲ አሥንሱⶥ ሙእ አፓ ሶዪስ ባቅንሱዌ። ይንታይቅኒንድ
ኡⶥ ቤቅንሲ 8ኡⶢዎጥን ትያቲ ይያም ውንሱⶥ አቢ
ሺካንቁዋጊስን ዞልቅንሲ ዳፕ ማኪ ይስቲ ባቅንዴ።

9ዎ ታ ማጥናስንዶ! ይንት ዴብም ፒርዲ
አትንሳርጉዌሽን ማጥናሲ ባ ማጥናስ ጋሂስ ውላሺድማኬ።
ፒርድ ኡሥንሱⶢንድ ይያም ውንሱⶥ አቢ ሺካንቁዌ።
10ዎ ታ ማጥናስንዶ! ይንታይቅኒንድ ዬራጋ ሀይጢስ
ሀይጤንድ ዬር ኮናስንዲስ ታሥንሲ ኢሣይቅኒ ኢራት ባ
ቤቃጉⶥን ዳፕ ማኪ ይስቴንድ አሥንድ ፔቱⶢስ
ኤርንዴ። 11ካሲ አሥንዳ ኢሣይቅን ጊባቲ ኢራታም ዞልን
ዞልቄንዲስ አሣ ዲርስካንቂ ይስኬንዴ· ኒኒ ማኪ
ይስኩዌ። ይዝቅን ኢዮቢ ይ ጊባቲ ኢራታም ዞልን ይሲ
ዞልቁⶢስ ይንቲ ሲስኩዌ። ዬሪ አሢስ ቃጽ ሳስታ
አሤሽኒንድ አይናጉⶥ ባ ፔቱዌሽን ይ ውርን ይዬሽን ይ
ይሡⶥ ጋሂንድ ቤቂ ይንቲ ኤሪ ይስኩዌ።

12ዎ ታ ማጥናስንዶ! ጫራሚንድ ፔታን፣ ዶዳሚንድ
ፔታን፣ ዱማርስ ዎጋሚንድ ፔታን፣ ኤራማጎን
ዎግናሺድንዴ። ኡⶥ ቆድን ፒርዲ ይንት ዴብም
አትንሳርጉዌሽን ይንታይቅኒ ይዎ· ማክንሴንድ ፔታዴ
ይዎ· ማኪ ኤስ ኤሳርጉዌ· ማክንሴንድ ፔታዴ ኤስ
ኤሳርጉዌ· ማክንዴ። ጋሀ ኡⶢ ካንጉⶤሽን ቤሺ ይስኩⶣ
ጊዜዎ።

ጊባታም ይሢ ይስኩⶥ ጾክ

13ይንታይቅን ጾጽቃኒንድ ኢራቲ ይ ዴብም አቱⶥ
አሢ ባ ይስታን ጾክማኬ። ካሲ ካዥቂ ይስኩⶢንድ ባ 
ይስታን ዬሪስ ጋላትኒ ሻልማኬ። 14አሣ ፑርስቲ
ይስኩⶢንድ ይንታይቅን ጾጽቃን ባ ይስታን ኪርስቲያንንድ
ይንታይቅን ኤርግንዲስ ባ ዳድን ጼስማኬ። ኢሣይቅኒንድ
ትያታ ዬሱስ ሱማም ዛይታም ይ ቦጢ ይስን ጾክማኮ።
15ጊባታም ይሢ ይስኩⶥ ጾኪ ፑግናስ ኡⶢስ ፕያሥን
ትያቲንድ ይ ፕያሥንሱዌ። ሀማጊ ጩቡይንድ ይሲ
ቃይጽንሲ ይስታን ይዬሽን ማራስንሱዌ። 16ኡⶤሽኒንድ
ይንታይቅኒ ይንት ፑግቃን ይንቲ ፕያጽንሱዌሽን ይዬሽን
ይንቲ ባይሱⶥ ይንት ማጥናስን ይንቲ ባይሱⶢስ ሀይጢ
ይንታይቅን ማጥናስንዴሽኒንድ ጾክንዴ። ዬር አፕም
ሶይናሲ ጾኪ ይስኩⶥ ጾኪንድ ኤርስታርጉⶥ ቃይጽ
ይሥንሱዌ። 17ኤልያሲ ኒሕዎጥኑⶥ አሣጊ ይስቲ ዎሊ
ቡክንሳርጉዌሽን ቤሻሲ ጾኩዌ። ኡⶣሚንድ ዎል ይሲ ዶድ
ቶሕን ካዝ ብያርጋ ሳፕም እያርፓ ቡካርጉ ሺዱዌ። 18ካሲ
ይ ጾክን ጫርቃን ይስቲ ዎሊ ቡክን ዶድንድ ሙእ አፕ
ጶርሱዌ።

19ዎ ታ ማጥናስንዶ! ሀማጊ ይንታይቅን ጾጽቃን
ማጥናሲ ኢባራጋ ቦዲስ ሺቻጉ ፔትን፣ ይንታይቅን
ማጥናሲንድ ኢባራጋ ቦድ ኡⶥን ናሳ ጩቡዋስ ኡⶢስ
ካርሳጉ ፔታን፣ 20ናሳ ይ ካርሱⶢ ይ ካሢስ ዎጥቃን ፕያሣ፣
ይ ጩቡዋ ቤሻንቂ ይስኩⶢንድ ይዬሽን ባ ማራሱⶢስ ኤርማኬ።

