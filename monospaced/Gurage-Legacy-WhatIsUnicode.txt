ዩኒኮድ ምቃሩ?
ዩኒኮድ እንም ኤነት ፊደል፤
ሟኒም ኤነት ኮምፒተር ቢኸር፤
ሟኒም ኤነት ይቾቺቃር ቢኸር፤
ሟኒም ኤነት ይዝረኵᎏ ቢኸር፤
ᎇችርም ኤነት ቍጥር ቢኸር ይጠፍ።

የዘንጋታ ኮምፒተር የቾችዩ ተቍጥር ጋᎀው። ያታት ፊደል ቍጥር በጣᎈት ፊደልም እንጐድም ጥፈት ይጠፎ። ዩኒኮድ ተትቶቶተታ (ተትፈጠሮተታ) ይፍቴ ዝኽ ቍጥር ይጠᎋዬ በበቅር ይትሜዘሮ ብዘ ኤነት የጣᎉቃር ይᎈቸᎌ ኤማ ባነቦ። ዝም ወበር አተ የጣᎉ ቃር ይᎈቼዬ ብዘ ጥፈት የጠበጠቃር አነፐረ። የዘንጋታ አኽር የአውሮጳ እማትነት ንዥነ ብምብነ እንም ሰብ ይዝርⷍወ አᎋ እማት ያᎀርዬ ብዘም የትቤተሮም ይᎈቸᎌ ኤማ ያትⷈሽ ባነ። የእንግሊዝ አᎋም ዳር እማት የኸረ ይᎈቸᎌ ኤማ ይንም ፊደል፤ ይንም ነጥብም መርኸትም እማቴ ይጠቀᎃᎎ ቤወጣን።

ዝኽ ያጣᎉቃር ይᎈቸᎌ ኤማ ገግ ተገገዀና ይትራከሶᎌ ግዝየ ነረ። ዝመታ ይኸር ዄት ይᎈቸᎌ ኤማ የትቤትሮ ፊደል አት ኤነት ቍጥር ቢትጠቀሞᎌ ግዝየ ዌም የትቤተሮ ቍጥር አት ፊደል ቢትጠቀሞᎌ ግዝየው። ሟኒም ኮምፒተር ዋና ይትጠቀሞ ᎌ ኽኖ የትቤተሮም ብዘም ይᎈቼዬ ኤማ ወደግፍ ነረቦ። ቢኸርም በትቤትሮ ይᎈቸᎌ ኤማ ዌም በኮምፒተርኽኖ ግብት ጪግ የኸረ ዘንጋ ቢያልፈወ ግዝየ የትቅራቀሮት ዘንጋ ይትፈጠር።

ዩኒኮድ ዝኸታ እንም ሸኰረንም
ዩኒኮድ የሟኒም ኮምፒተር፣ የሟኒም ይቾቺቃርም የሟኒም ይዝርኵᎌ አᎋ ያታት ፊደል ይሼ የትቤተረ ቍጥር ያትⷀንብ።  የዩኒኮድ ይቾትወ ኤማ በዃ ግዝየ በትⷐሮ ንቅ ንቅ ይፍቴ የኸሮ ፋብሪካኸማ Apple, HP, IBM, JustSystems, Microsoft, Oracle, SAP, SUN, Sybase Unisys ም ብንጐድሜ ባገክሮት ደን ነረ። ዩኒኮድ XML, Java, ECMAScript (JavaScript), LDAP, CORBA 3.0, WML ም እንጐድመዀና ኸማ ባነቦ ወክተታ ቅራቦ ባነቦኽኖዬ ይትሸቃር ቲኸር ISO/IEC 10646 ም ⷅጥየ በኸረ ኤማ ባገክሮት ያወርቃሩ። ዩኒኮድ በብዘ የኮምፒተር ቢቾችᎌ ኤነት ይቾቺቃር፤ ሟኒም ገደረ ዌብሳይት (ንቅሜና) ይቾቺቃርም የኽክም ᎇችᎇችር ይቾችዩቃር በዌብሳይትም ብንጐድም ግብር የትደገፈው። የዩኒኮድ መሴሳ ተፈጠሮትመታ የዀት ያግዞ ግብር ወትረኸበዀና በዝበረታ ተትፈጠሮ በአለም ያነቦ የሶፍትዌር (በኮምፒተር ደን ይቾቶ) ዩክተታ ኻሪነት ታቸነኖኽኖ ዋናኽኖሎ።

ዩኒኮድ በኔትወርክ ቢቾቶ ኮምፒተርም ዌብሳይትም ጋᎀ እማት ባምሮት ወኸት ተርቅ ወጪ ያተርፍ። አት የሶፍትዌር ግብር ዌም አት ዌብሳይት የብዘ ሜና ይወሮ ኮምፒተር ይዝረኵᎌ አᎋም ገነም ኻውም ⷅጥ አምሮት ቲያትⷈሽ በሜና አውሮት ይኸር።

ያትⷀንብኖም ዘንጋ ሟኒም ኤነት ጅጓረ ቲያጅⷍኖም በᎇችር ᎇችር ይቾችᎌ ኤማ ይቾቶኸማ ያሜ።

የዩኒኮድ እማትነት
የዩኒኮድ እማትነት፦ ያተርፌ የቈመ ድርጅት ቴኸር የትቋቋመ ዩኒኮድ ያትርቄ፣ ያቤትትሜ በሜናም ይወርኸማ ያሜዬው። ዩኒኮድ ያትⷀንውን ጥፈት በግዝየታ ሶፍትዌር ግብርም ኤነትም ይትወሰን። የዩኒኮድ እማትነት አባል ወኽር ንቅ የኮምፒተርም ተኮምፒተምር ጋᎀ እማት ኸሮም ያሮ ሜና ይጠብጥ ንቅ ንቅ ድርጅት የጠበጠ ቃሩ። በአለም ዙሪያ ያነቦ የዩኒኮድ ሜና ይደግፎም በትራቆትመታ ኸረ በሜናመታ ያግዞዬ ይሰቦ ድርጅትም ሰብም የዩኒኮድ እማትነት አባል ይኸሬ ወፈንቻታ አናጠዊ።

ይርቅ ትⷐሮዬ ᎃራ አሳበታ፥ በዩኒኮድ የትደገፎ ዘንጋ፥ ይቾችᎌም ያⷘⷍሮም ግብረታ ኧዞ።

